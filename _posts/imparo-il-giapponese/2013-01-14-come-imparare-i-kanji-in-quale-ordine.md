---
layout: post
categories: 
- giapponese
- kanji
comments: true
title: Come Imparare i Kanji - In Quale Ordine?
image:
  feature: fog.jpg
  credit: Francesco Gallarotti
  creditlink: http://www.gallarotti.net
---
Alla maggioranza degli studenti di giapponese i kanji vengono presentati nel medesimo ordine con cui vengono insegnati ai bambini giapponesi a scuola. Personalmente ritengo che questo approccio sia sbagliato. 

Prima di tutto basta considerare che quando i bambini giapponesi imparano i loro primi kanji, nei primi anni di scuola elementare, hanno il grande vantaggio di saper già parlare giapponese! Questo significa che hanno già a loro disposizione un vocabolario di parole di uso comune e tutto quello che gli resta da imparare è come si scrivano queste parole. Per questo motivo, i kanji che vengono insegnati nei primi anni di scuola elementare sono stati scelti dal Ministero dell'Istruzione giapponese in base al loro significato e non in base alla difficoltà dei kanji stessi. Per esempio, ci si aspetta che un bambino di 6 anni impari a scrivere kanji molto complessi (con più di 10 tratti) come 校 (scuola), 親 (genitore) o 歌 (canzone), semplicemente perché si tratta di parole che, a quell'età, i bambini già sanno pronunciare e usano quotidianamente. Allo stesso tempo, kanji relativamente semplici come 巾 (sciarpa, turbante) o 干 (asciugare) vengono imparati solo alle scuole superiori.

Altri studenti di giapponese, soprattutto coloro che studiano da autodidatta, preferiscono adottare l'ordine dettato dalla serie di esami [JLPT](http://it.wikipedia.org/wiki/JLPT) (Japanese Language Proficiency Test), cominciando dall'esame più semplice (N5) e progredendo sino all'esame più avanzato (N1). Anche questo ordinamento è basato sul significato delle parole e non sulla difficoltà dei kanji.

Qualcuno potrebbe sostenere che, dopotutto, le parole dal significato più semplice siano anche quelle di uso più comune. In realtà non è sempre così. Basti confrontare le liste di kanji usate per i vari livelli di JLPT con [questo interessante documento](https://docs.google.com/spreadsheet/ccc?key=0AqYInAMvWw-2cnZ6eWV1cmFMNWJoTmJsVnViZS1EX2c&hl=en#gid=0), che contiene circa 9.000 kanji ordinati secondo la frequenza con cui vengono usati nella versione giapponese di Wikipedia. Guardando in dettaglio questo documento, personalmente ho trovato interessante la quinta colonna (*Cumulative %*) che mostra la somma delle percentuali di frequenza. In particolare ho notato che:

- I primi 100 kanji di questa lista coprono il 37% di tutti i kanji presenti in Wikipedia
- I primi 200 kanji coprono il 53%
- *I primi 500 kanji coprono il 77%*
- *I primi 1000 kanji coprono il 92%*
- I primi 2000 kanji coprono il 98,88%

Questi dati parlano da soli. L'idea di poter raggiungere la conoscenza di più del 75% dei kanji più utilizzati imparando solo 500 kanji mi sembra particolarmente rincuorante, non trovate? Aggiungete altri 500 kanji e arriverete a coprire più del 90%!

![Ricerca per Frequenza](/assets/2013/01/photo-5.jpeg)

Di simili liste di kanji ordinate per frequenza di utilizzo ne sono state compilate tante. Per comodità, io utilizzo la lista inclusa nel [Kodansha Kanji Learner's Dictionary]({% post_url /imparo-il-giapponese/2013-01-05-il-miglior-dizionario-per-imparare-i-kanji %}), compilata dall'autore Jack Halpern utilizzando il contenuto di alcuni quotidiani giapponesi. [Un'altra lista](/assets/2013/01/kanji.pdf) piuttosto famosa è quella pubblicata nel 2000 da N. Chikamatsu, S. Yokoyama, H. Nozaki, E. Long, & S. Fukuda nell'articolo "Japanese logographic character frequency list for cognitive science research" su *Behavior Research Methods, Instruments & Computer*. Per finire, ecco [un'altra lista](http://kanjicards.org/kanji-lists.html) pubblicata da kanjicards.org (scendete in fondo alla pagina per trovare le liste dei primi 500, 1000 e 2000 kanji).

*Avete già cominciato a studiare i kanji? Se si, quale ordine state seguendo e per quale motivo avete scelto quell'ordine in particolare? Lasciate un commento al riguardo su questo post! Grazie!!*